# -*- mode: mandoku-view -*-
#+TITLE: 張司業集
#+DATE: 2015-09-23 10:18:23
#+PROPERTY: JUAN 2

¶
<md:KR4c0053_SBCK_008-1a>¶
<pb:KR4c0053_WYG_002-1a>
欽定四庫全書
　張司業集巻二
　　　　　　　　　　　　　唐　張籍　撰
　七言古詩
　　春¶日行
春日融融池上暖竹芽出土蘭心短草堂晨起酒半醒
家僮報我園花滿頭上皮冠未曽整直入花間不㝷徑
樹樹殷勤盡遶行攀枝未徧春日瞑不用積金著青天
<pb:KR4c0053_WYG_002-1b>
不用服藥求神仙但願園裏花長好一生飲酒花前老
　　寄逺曲
美人來去春江暖江頭無人湘水滿浣紗石上水禽栖
江南路長春日短蘭舟桂楫常渡江無因重寄雙瓊璫
　　短歌行
青天蕩蕩高且虚上有白日無根株流光暫出還入地
使我年少不須㬰與君相逢勿寂寞衰老不復如今樂
金巵盛酒置君前再拜願君千萬年
<pb:KR4c0053_WYG_002-2a>
　　行路難
湘東行人長嘆息十年離家歸未得弊裘羸馬苦難行
僮僕饑寒少筋力君不見牀頭黄金盡壯士無顔色龍
蟠泥中未有雲不能生彼升天翼
　　征婦怨
九月¶匈奴殺邉將漢軍全没遼水上萬里無人收白骨
家家城下招魂𦵏婦人依倚子與夫同居貧賤心亦舒
夫死戰塲子在腹妾身雖存如晝燭
<pb:KR4c0053_WYG_002-2b>
　　白紵歌
皎皎白紵白且鮮將作春衣稱少年裁縫長短不能定
自持刀尺向姑前復恐蘭膏汙纎指常遣傍人收墮珥
衣裳著時寒食下還把白鞭鞭白馬
　　野老歌
老翁家貧在山住耕種山田三四畆苗疏稅多不得食
輸入官倉化為土嵗暮鋤犁倚空室呼兒登山收橡實
西江賈客珠百斛船中養犬¶長食肉
<pb:KR4c0053_WYG_002-3a>
　　寄衣曲
纎素裁衣獨苦辛逺因回使寄征人官家亦自寄衣去
貴從妾手著君身高堂姑老無侍子不得自到邉城裏
慇懃為看初著時征夫身上宜不宜
　　送逺曲
戲馬臺南山簇簇山邊飲酒歌别曲行人醉後起登車
席上回尊勸僮僕青天漫漫覆長路逺遊無家安得住
願君到處自題名他日知君從此去
<pb:KR4c0053_WYG_002-3b>
　　築城詞
築城處千人萬人齊把杵重重土堅試行錐軍吏執鞭
催作遲來時一年深磧裏盡著短衣渴無水力盡不得
抛杵聲杵聲未定人皆死家家養男當門戸今日作君
城下土
　　猛虎行
南山北山樹冥冥猛虎白日繞林行向晚一身當道食
山中麋鹿盡無聲年年養子在空谷雌雄上山不相逐
<pb:KR4c0053_WYG_002-4a>
谷中近窟有山林長向村家取黄犢五陵年少不敢射
空來林下看行迹
　　别離曲
行人結束出門去㡬時更踏門前路憶昔君初納采時
不言身屬遼陽戍早知今日當别離成君家計良為誰
男兒生身自有役那得誤我少年時不如逐軍征戰死
誰能獨老空閨裏
　　牧童詞
<pb:KR4c0053_WYG_002-4b>
逺牧牛遶村四面禾黍稠陂中饑烏啄牛背令我不得
戲隴頭入陂草多牛散行白犢時向蘆中鳴隔堤吹葉
應同伴還彀長鞭三四聲牛羊食草莫相觸官家截爾
頭上角
　　沙堤行呈裴相公
長安大道沙為堤早風無塵晚無泥宫中玉漏下三刻
朱衣導騎丞相至路傍高樓息歌吹千車不行行者避
街官閭吏相傳呼當前十里惟空衢白麻詔下移相印
<pb:KR4c0053_WYG_002-5a>
新堤未成舊堤盡
　　求仙行
漢皇欲作飛仙子年年採藥東海裏蓬萊無路海無邉
方士舟中相枕死招揺在天囚白日甘泉玉樹無仙實
九皇真人終不下空向離宫祠太乙丹田有氣凝素華
君能保之昇絳霞
　　古釵嘆
古釵墮井無顔色百尺泥中今復得鳯凰宛轉有古儀
<pb:KR4c0053_WYG_002-5b>
欲為首飾不稱時女伴傳看不知主羅袖拂拭生光輝
蘭膏已盡股半折雕文刻様無年月雖離井底入匣中
不用還與墜時同
　　各東西
逰人别一東復一西出門相背兩不返惟信車輪與馬
蹄道路悠悠不知處山高海闊誰辛苦逺逰不定難寄
書日日空㝷别時語浮雲上天雨墮地暫時㑹合終離
異我今與子非一身安得死生不相棄
<pb:KR4c0053_WYG_002-6a>
　　節婦吟
君知妾有夫贈妾雙明珠感君纒綿意繫在紅羅襦妾
家高樓連苑起良人執㦸明光裏知君用心如日月事
夫誓擬同生死還君明珠雙淚垂何不相逢未嫁時
　　永嘉行
黄頭鮮卑入洛陽胡兒持㦸升明堂晉家天子作降虜
公卿奔走如牛羊紫陌旌旛暗相觸家家鷄犬驚上屋
婦人出門隨亂兵夫死眼前不敢哭九州諸侯驚曠土
<pb:KR4c0053_WYG_002-6b>
無人領兵來顧主北人避胡皆在南南人至今能晉語
　　採蓮曲
秋江岸邊蓮子多採蓮女兒凭船歌青房圓實齊戢戢
爭前競折漾微波試索緑莖不㝷藕斷處絲多刺傷手
白練束腰袖半捲不挿玉釵妝梳淺船中未滿度前洲
借問阿誰家住逺歸時共待暮湖上自㺯芙蓉還蕩槳
　　傷歌行
黄門詔下促收捕京兆尹繫御史府出門無復部曲隨
<pb:KR4c0053_WYG_002-7a>
親戚相逢不容語辭成謫尉南海州受命不得須㬰留
身著青衫騎惡馬東門之外無送者郵夫防吏急喧嘩
往往驚墮馬蹄下長安里中荒大宅東門已除十二㦸
高堂舞榭鏁管絃美人遥望西南天
　　北邙行
洛陽北門北邙道喪車轔轔入秋草車前齊唱薤露歌
高墳新起日峩峩朝朝暮暮人送𦵏洛陽城中人更多
千金立碑高百尺終作誰家柱下石山頭松栢半無主
<pb:KR4c0053_WYG_002-7b>
地下白骨多於土寒食家家送紙錢烏鳶作窠銜上樹
人居朝市未觧愁請君暫向北邙逰
　　呉宫怨
吳宫四面秋江水江清露白芙蓉死呉王醉後欲更衣
座上美人嬌不起宫中千門復萬戸君恩反覆誰能數
君心與妾既不同徒向君前作歌舞茱茰滿宫紅實垂
秋風嫋嫋生繁枝姑蘇臺上夕燕罷他人侍寢還獨歸
白日在天光在地君今那得長相棄
<pb:KR4c0053_WYG_002-8a>
　　關山月
秋月朗朗關山上山中行人馬蹄響關山秋來雨雪多
行人見月唱邉歌海邉漠漠天氣白胡兒夜度黄龍磧
軍中探騎暮出城伏兵暗處低旌㦸漢水連天霜草平
野駝㝷水磧中鳴隴頭風急鴈不下沙塲苦戰多流星
可憐萬國關山道年年戰骨多秋草
　　少年行
少年從獵出長楊禁中新拜羽林郎獨到輦前射雙虎
<pb:KR4c0053_WYG_002-8b>
君王手賜黄金璫日日闘雞都市裏贏得寳刀重刻字
百里報讐夜出城天明還在娼樓醉遥聞虜到平陵下
不待詔書行上馬斬得名王獻桂宫封侯起第一日中
不為六郡良家子百戰始取邊城功
　　白頭吟
請君膝上琴彈我白頭吟憶昔君前嬌笑語兩情宛轉
如縈素宫中為我起高樓更開花池種芳樹春天百草
秋始衰棄我不得白頭時羅襦玉珥色未暗今朝已道
<pb:KR4c0053_WYG_002-9a>
不相宜揚州青銅作明鏡暗中持照不見影人心迴互
自無窮眼前好惡那能定君恩已去若再返菖蒲花開
月長滿
　　將軍行
彈筝峽東有胡塵天子擇日拜將軍蓬萊殿前賜六纛
還領禁兵為部曲當朝受詔不辭家夜向咸陽原上宿
戰車彭彭旌旗動三十六軍齊上隴隴頭戰勝夜亦行
分兵處處收舊城胡兒殺盡隂磧暮擾擾唯有牛羊聲
<pb:KR4c0053_WYG_002-9b>
邉人親戚曽戰没今逐官軍收舊骨磧西行見萬里空
幕府獨奏將軍功
　　賈客樂
金陵向西賈客多船中生長樂風波欲發移船近江口
船頭祭神各澆酒停杯共說逺行期入蜀經蠻難别離
金多衆中為上客夜夜筭緡眠獨遲秋江初月猩猩語
孤帆夜發瀟湘渚水工持檝防暗灘直過山邉及前侣
年年逐利西復東姓名不在縣籍中農夫稅多長辛苦
<pb:KR4c0053_WYG_002-10a>
棄業長為販寳翁
　　羈旅行
逺客出門行路難停車歛䇿在門端荒城無人霜滿野
野火燒橋不得度寒䖝入窟鳥歸巢僮僕問我誰家去
行㝷野徑心未息雙轂長行礙荆棘縁岡入澗投田家
主人舂米為夜食晨雞喔喔茒屋傍行人起掃車上霜
舊山已别行已逺身計未成難復返長安陌上相識稀
遥望天門白日晚誰能聽我辛苦行為向君前歌一聲
<pb:KR4c0053_WYG_002-10b>
　　車遥遥
征人遥遥出古城雙輪齊動駟馬鳴山川無處無歸路
念君長作萬里行野田人稀秋草緑日暮放馬車中宿
驚麏游兔在我傍獨唱鄉歌對童僕君家大宅鳯城隅
年年道上隨行車願為玉鑾繫華軾終日有聲在君側
門前舊宅乆已抛無繇復得君消息
　　妾薄命
薄命婦良家子無事從軍去萬里漢家天子平四夷䕶
<pb:KR4c0053_WYG_002-11a>
羗都尉褁屍歸念君此行為死别對君裁縫泉下衣與
君一日為夫婦千年萬嵗亦相守君愛龍城征戰功妾
願青樓歌樂同人生各各有所欲詎得將心入君腹
　　朱鷺曲
翩翩兮朱鷺來汎春塘栖緑樹羽毛如剪色如染逺飛
欲下雙翅歛避人引子入深塹動處水紋開灔灔誰知
豪家網爾軀不如飲啄江海隅
　　楚宫行
<pb:KR4c0053_WYG_002-11b>
章華宫中九月時桂花未落紅橘垂江頭騎火照輦道
君王夜從雲夢歸霓旌鳯蓋到雙闕臺上重重歌吹發
千門萬戸開相當燭籠左右列成行下輦更衣入洞房
洞房侍女盡焚香玉階羅幙微有霜齊言此夕樂未央
玉酒湛湛盈華觴絲竹次第鳴中堂巴姬起舞向君王
迴身垂手結明璫願君千年萬年壽朝出射麋夜飲酒
　　江南曲
江南人多種橘樹呉姬舟上織白苧土地卑濕饒䖝蛇
<pb:KR4c0053_WYG_002-12a>
連木為牌入江住江村亥日長為市落帆度橋來浦裏
青莎覆城竹為屋無井家家飲潮水長干日日沽春酒
高高酒旗懸江口娼樓兩岸懸水栅夜唱竹枝留北客
江南風土歡樂多悠悠處處盡經過
　　烏啼引
秦烏啼啞啞夜啼長安吏人家吏人得罪囚在獄傾家
賣産將自贖少婦起聽夜啼烏知是官家有赦書下牀
心喜不重寐未明上堂賀舅姑少婦語啼烏汝啼慎勿
<pb:KR4c0053_WYG_002-12b>
去借汝庭樹作高巢年年不令傷爾雛
　　讌客詞
上客不用顧金羈主人有酒君莫違請君看取園中花
地上漸多枝上稀山頭樹影不見石溪水無風應更碧
人人齊醉起舞時誰覺翻衣與倒幘明朝花盡人已去
此地獨來空繞樹
　　促促詞
促促復促促家貧夫婦懽不足今年為人送租船去年
<pb:KR4c0053_WYG_002-13a>
捕魚在江邉家中姑老子復小自織吳綃輸稅錢家家
桑麻滿地黒念君一身空努力願教牛蹄團團羊角直
君身常在應不得
　　烏栖曲
西山作宫潮滿池宫烏曉鳴芙蓉枝呉姬自唱採蓮曲
君王昨夜舟中宿
　　隴頭行
隴頭路斷人不行胡騎夜入涼州城漢家處處格闘死
<pb:KR4c0053_WYG_002-13b>
一朝盡没隴西地驅我邉人胡中去散放牛羊食禾黍
去年中國養子孫今來異域通言語誰能更使李輕車
收取涼州入漢家
　　塞上曲
邉州八月修城堡候騎先燒磧中草胡風吹沙度隴飛
隴頭林木無北枝將軍閱兵青塞下鳴鼓逄逄促獵圍
天寒山頭石斷裂白日不銷帳上雪烏孫國亂多降胡
詔使名王持漢節年年征戰不得閒邉人殺盡唯空山
<pb:KR4c0053_WYG_002-14a>
　　董逃行
洛陽城頭火曈曈亂兵燒我天子宫宫城南面有深山
盡將老幼藏其間重岩為屋橡為食丁男夜行候消息
聞道官軍猶掠人舊里如今歸未得董逃行漢家㡬時
重太平
　　白鼉鳴
天欲雨有東風南谿白鼉鳴窟中六月人家井無水夜
聞白鼉人盡起
<pb:KR4c0053_WYG_002-14b>
　　洛陽行
洛陽宫闕當中州城上峩峩十二樓翠華西去㡬時返
梟巢乳鳥藏蟄鷰御門空鏁五十年稅彼農夫修玉殿
六街朝暮鼔鼕鼕禁兵持㦸守空宫百官日月謝拜表
驛使相續長安道上陽宫樹黄復緑野豺入苑食麋鹿
陌上老翁空淚垂共說武皇巡幸時
　　湘江曲
湘江無潮秋水濶湘中月落行人發行人發送人歸白
<pb:KR4c0053_WYG_002-15a>
蘋茫茫鷓鴣飛
　　雀飛多
雀飛多觸網羅網羅高樹巔汝飛蓬蒿下勿復投身網
羅間粟積倉禾在田巢之雛望其母來還
　　春江曲
春江無氷潮水平滿江啒啒鳬雛鳴長干夫壻愛逺行
自染春衣縫已成妾身生長金陵側去年隨夫住江北
春來未到父母家舟小風多渡不得欲辭舅姑先問人
<pb:KR4c0053_WYG_002-15b>
私向江頭祭水神
　　逺別離
蓮葉團團荇葉折長江鯉魚鰭鱲赤念君少年棄親戚
千里萬里獨為客誰言逺別心不易天星墮地能為石
㡬時斷得城南陌勿使居人有行役
　　秋夜長
秋天如水夜未央天漢東西月色光愁人不寐畏枕席
暗䖝唧卿遶我傍荒城為村無更聲起看北斗天未明
<pb:KR4c0053_WYG_002-16a>
白露滿田風裊裊千聲萬聲鶡鳥鳴
　　山頭鹿
山頭鹿角芟芟尾促促貧兒多租輸不足夫死未𦵏兒
在獄旱日熬熬蒸野岡禾黍不收無獄糧縣家唯憂少
軍食誰能令爾無死傷
　　江村行
南塘水深蘆笋齊下田種稻不作畦耕塲磷磷在水底
短衣半染蘆中泥田頭刈莎結為屋歸來繫牛還獨宿
<pb:KR4c0053_WYG_002-16b>
水淹手足盡為瘡山䖝遶衣飛撲撲桑村椹黒蠶再眠
小姑採桑不餉田江南熱早天氣毒雨中移秧顔色鮮
一年耕種長苦辛田熟家家將賽神
　　樵客吟
山上採樵選枯樹深處樵多出辛苦秋來野火燒櫟林
枝柯已枯堪採取斧聲坎坎在幽谷採得齊稍青葛束
日西待伴同下山竹擔彎彎向身曲共知路傍多虎穴
未出深林不敢歇村西地暗狐兎行稚子呌時相應聲
<pb:KR4c0053_WYG_002-17a>
採樵客莫樵松與栢松栢生枝直且堅與君作屋成家
室
　　泗水行
泗水流急石纂纂鯉魚上下紅尾短春氷消散白雪滿
行舟往來浮橋斷城邉漁市人早行水烟漠漠多棹聲
　　雲童行
雲童童白龍之尾垂江中今年天旱不作雨水足牆上
有禾黍
<pb:KR4c0053_WYG_002-17b>
　　長塘湖
長塘湖一斛水中半斛魚大魚如栁葉小魚如針鋒水
濁誰能辯真龍
　　廢宅行
胡馬崩騰滿阡陌都人避亂唯空宅宅邉青桑垂宛宛
野蠶食葉還成繭黄雀銜草入燕窠嘖嘖啾啾白日晚
去時禾黍埋地中饑兵掘土翻重重䲭梟養子庭樹上
曲牆空屋多旋風亂定㡬人還本土唯有官家重作主
<pb:KR4c0053_WYG_002-18a>
　　寄菖蒲
石上生菖蒲一寸十二節仙人勸我食令我頭青面如
雪逢人寄君一絳嚢書中不得傳此方君能來作棲霞
侣與君同入丹𤣥鄉
　　送逺曲(舟行/)
吳門向西流水長水長栁暗烟茫茫行人送客各惆悵
話離叙别傾清觴吟絲竹鳴笙簧酒酣性逸歌猖狂行
人告我挂帆去此去何時返故鄉殷勤振衣兩相囑世
<pb:KR4c0053_WYG_002-18b>
事近來還淺促願君看取呉門山帶雪經春依舊緑行
人行處求知親送君去去徒酸辛
　　楚妃怨
湘雲初起江沉沉君王遥在雲夢林江南雨多旌㦸暗
臺下朝朝春水深章華殿前朝下國君心獨樂終無極
楚兵滿地能逐禽誰用一身騁筋力西江若翻雲夢中
麋鹿死盡應還宫
　　廢瑟詞
<pb:KR4c0053_WYG_002-19a>
古瑟在匣誰復識玉柱顛倒朱絲黒千年曲譜不分明
樂府無人傳正聲秋䖝暗穿塵作色腹中不辨工人名
㡬時天下復古樂此瑟重奏雲門曲
　　花(一言至/七言)
花花落早開賖對酒客興詩家能迴游騎毎駐行車宛
宛清風起茸茸麗日斜且願相留懽洽惟愁虚棄光華
明年攀折知不逺對此誰能更嘆嗟
　
<pb:KR4c0053_WYG_002-19b>
　
　
　
　
　
　
　
　張司業集巻二
