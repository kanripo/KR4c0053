# -*- mode: mandoku-view; -*-
#+TITLE: 唐張司業詩集
#+DATE: 2015-09-11 08:18:56.400369
#+PROPERTY: ID KR4c0053
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 2
#+PROPERTY: FILE SB04n0193-002唐張司業詩集-卷第二.
<pb:KR4c0053_SBCK_002-1a>¶
唐張司業詩集卷二¶
　五言律詩¶
　　薊北旅思¶
日日望鄕國空謌白苧詞長因送人䖏憶得別家時¶
失意還獨語多愁秪自知客亭門外栁折盡向南枝¶
　　江南春¶
江南楊栁春日暖地無塵渡口過新雨夜來生白蘋¶
晴沙鳴乳燕芳樹醉遊人向晚靑山下誰家祭水神¶
　　西樓望月¶
<pb:KR4c0053_SBCK_002-1b>¶
城西樓上月復是雪晴時寒夜共來望思鄕獨下遲¶
幽光落水塹净色遍霜枝明日千里去此中還別離¶
　　別鶴¶
雙鶴出雲谿分飛各自迷空巢在松頂折羽落江泥¶
尋水終不飲逢林亦未栖別離應易老萬里兩凄凄¶
　　江陵孝女¶
孝女獨垂髪少年唯一身無家空托墓主祭不從人¶
相吊有行客起廬因舊隣江頭聞哭䖏寂寂楚花春¶
　　山中古祠¶
春草空祠墓荒林唯鳥飛記年碑石在經亂祭人稀¶
<pb:KR4c0053_SBCK_002-2a>¶
野䑕緣朱帳隂塵盖畫衣近來潭水黑時見宿龍歸¶
　　漁陽將¶
塞深沙草白都護領燕兵放火燒奚帳分旗築漢城¶
下營㸔嶺勢尋雪覺人行更向桑乾北擒生問磧名¶
　　聽夜泉¶
細泉深䖏落夜久漸聞聲獨起出門聴欲尋當澗行¶
還疑隔林逺復畏有風生月下長來此無人亦到明¶
　　送南遷客¶
去去逺遷客瘴中衰病身靑山無限路白首不歸人¶
海國戰騎象蠻州市用銀一家分幾䖏誰見日南春¶
<pb:KR4c0053_SBCK_002-2b>¶
　　薊北春懷¶
渺渺水雲外別來音信稀因逢過江使却寄在家衣¶
問路更愁逺逢人空說歸今朝薊城北又見塞鴻飛¶
　　思逺人¶
野橋春水清橋上送君行去去人應老年年草自生¶
出門㸔逺道無信向邉城楊栁別離䖏秋蟬今復鳴¶
　　贈同谿客¶
幽居得相近煙景毎寥寥共伐臨谿樹同爲過水橋¶
自教靑鶴舞分採紫芝苗更愛南峰住尋君路恐遥¶
　望行人¶
<pb:KR4c0053_SBCK_002-3a>¶
秋風窓下起旅鴈向南飛日日出門望家家行客歸¶
無因見邉使空待寄寒衣獨倚靑樓暮煙深鳥雀稀¶
　　送宮人入道¶
舊寵昭陽裏尋仙此最稀名初出宮籍身未稱霞衣¶
巳別歌舞貴長隨鸞鶴飛中宮㸔入洞空駕玉輪歸¶
　送越客¶
見說孤帆去東南到㑹稽春雲剡溪口殘月鏡湖西¶
水鶴沙邉立山鼯竹裏啼謝家曾住䖏煙洞入應迷¶
　　贈辟榖者¶
學得飡霞法逢人與小還身輕曾試鶴力弱未離山¶
<pb:KR4c0053_SBCK_002-3b>¶
無食犬猶在不耕牛自閑朝朝空漱水叩齒草堂間¶
　　思江南舊遊¶
江臯三月時花發石楠枝歸客應無數春山自不知¶
獨行愁道逺廽信畏家移楊栁東西度茫茫欲問誰¶
　　夜到漁家¶
漁家在江口潮水入柴扉行客欲投宿主人猶未歸¶
竹深村路逺(一作/暗)月出釣船稀遥見尋沙岸春風動¶
草衣¶
　　送邊使¶
揚旌過隴頭隴水向西流塞路依山逺戍城逢雨秋¶
<pb:KR4c0053_SBCK_002-4a>¶
寒沙隂漫漫疲馬去悠悠爲問征行將誰封定逺侯¶
　　不食姑¶
幾年山裏住已作綠毛身護氣常稀語存思自見神¶
養龜同不食留藥任生塵要問西王母仙中第幾人¶
　　古苑杏花¶
廢苑杏花在行人愁到時獨𨳩新塹底半露舊燒枝¶
晚色連荒轍低隂覆折碑茫茫古陵下春盡又誰知¶
　　送流人¶
獨向長城北黃雲暗塞天流名属邉將舊業作公田¶
擁雪添軍壘收氷當井泉知君住應老湏記別鄕年¶
<pb:KR4c0053_SBCK_002-4b>¶
　　宿臨江驛¶
楚驛南渡口夜深來客稀月明見潮上江静覺鷗飛¶
旅宿今巳逺此行猶未歸離家久無信又聽搗寒衣¶
　　送蠻客¶
借問炎州客天南幾日行江連惡谿路山遶夜郎城¶
椰葉瘴雲濕桂叢蠻鳥聲知君却廽日記得海花名¶
　　襄國別友¶
曉色荒城下相㸔秋草時獨遊無定計不欲道來期¶
別䖏去家逺愁中驅馬遲歸人渡煙水遥映野棠枝¶
　　送逺客¶
<pb:KR4c0053_SBCK_002-5a>¶
南原相送䖏秋水草還生同作憶鄕客如今分路行¶
因誰寄歸信漸逺問前程明日重陽節無人上古城¶
(一作秋草/水邊生)¶
　　上國贈日南僧¶
獨向雙峰老松門閉兩涯翻經依貝葉掛衲落藤花¶
甃石新開井穿林自種茶時逢海南客蠻語問誰家¶
　　征西將¶
黃沙北風起半夜又翻營戰馬雪中宿探人氷上行¶
深山旗未展隂磧鼓無聲幾道征西將同收碎葉城¶
　　寄友人¶
<pb:KR4c0053_SBCK_002-5b>¶
憶在江南日同遊三月時採茶尋逺澗闘鴨向春池¶
送客沙頭宿招僧竹裏碁如今各千里無計得相隨¶
　　送防秋將¶
白首征西將猶能射㦸支元戎選部曲軍吏換旌旗¶
逐虜招降逺開邊舊壘移重收隴外地應似漢家時¶
　　律僧¶
苦行長不出淸羸最少年持齋唯一食講律豈曾眠¶
避草毎移徑濾蟲還入泉從來天竺法到此幾人傳¶
　　山中秋(一作/春)夜¶
寂寂山(一作/春)景静幽人歸去(一作/卧)遲橫琴當月下壓¶
<pb:KR4c0053_SBCK_002-6a>¶
酒及花時冷(一作/新)露濕茆屋暗泉衝竹籬西峰採藥¶
伴此夕恨無期¶
　　送南客¶
行路雨翛翛靑山盡海頭天涯人去逺嶺北水空流¶
夜市連銅柱巢居屬象州來時舊相識誰向日南遊¶
　　宿江店¶
野店臨西浦門前有橘花停燈待賈客賣酒與漁家¶
夜静江水白路廽山月斜閑尋泊船䖏潮落見平沙¶
　　嶺外逢故人¶
過嶺萬餘里旅遊經此稀相逢去家逺共說幾時歸¶
<pb:KR4c0053_SBCK_002-6b>¶
海上見花發瘴中唯鳥飛炎州望鄕伴自識北人衣¶
　　出塞¶
秋塞雪初下將軍逺岀師分營長記火放馬不收旗¶
月冷邉帷濕沙昏夜探遲征人皆白首誰見滅胡時¶
　　寄紫閣隱者¶
紫閣氣沉沉先生住䖏深有人時得見無路可相尋¶
夜鹿伴茅屋秋猿守栗林唯應採靈藥更不別營心¶
　　夜宿黑竈谿¶
夜到碧谿裏無人秋月明逢幽更移宿取伴亦探行¶
花下紅泉色雲西乳鶴聲明朝記歸䖏石上自書名¶
<pb:KR4c0053_SBCK_002-7a>¶
　　古樹¶
古樹枝柯少枯來復幾春露根堪繋馬空腹恐藏人¶
蠧節莓苔老燒痕霹靂新若當江浦上行客祭爲神¶
　　送徐先生歸蜀¶
日暮逺歸䖏雲間仙觀鐘唯持靑玉牒獨立碧雞峰¶
隂澗(一作/洞)長收乳寒潭舊養龍幾時因賣藥得向海¶
邊逢¶
　　隱者¶
先生巳得道市井亦容身救病自行藥得錢多與人¶
問年長不定傳法又非眞常見鄰家(一作/翁)說時聞(一/作)¶
<pb:KR4c0053_SBCK_002-7b>¶
(時)使鬼神¶
　　送友人歸山¶
岀山成北首重去結茅廬移石脩廢井掃龕盛舊書¶
開田留杏樹分洞與僧居長在幽峰裏樵人見亦踈¶
　　霅谿西亭晚望¶
霅水碧悠悠西亭栁岸頭夕隂生逺岫斜照逐廽流¶
此地動歸思逢人方倦遊吳興耆舊盡空見白蘋洲¶
　　哭山中友人¶
天雲遥便哭山友隔今生遶墓招魂魄鐫巖記姓名¶
犬因無主善鶴爲見人鳴長說能尸解多應別路行¶
<pb:KR4c0053_SBCK_002-8a>¶
　　答僧拄杖¶
靈藤爲拄杖白淨色如銀得自高僧手將扶病客身¶
春遊不騎馬夜㑹亦呈人持此歸山去深宜戴角巾¶
　　靈都觀李道士¶
山觀雨來静遶房瓊草春素書天上字花洞古時人¶
泥竈煑靈液掃壇朝玉眞幾廽遊閬苑靑節亦隨身¶
　　送韋評事歸華隂¶
三峯西面住出見世人稀老大誰相識恓惶又獨歸¶
掃窓秋菌落𨳩篋夜蛾飛若向(一作/訪)雲中伴還應着¶
褐衣¶
<pb:KR4c0053_SBCK_002-8b>¶
　　送閩僧¶
幾夏京城住今朝獨逺歸脩行四分律護净七條衣¶
谿寺黃橙熟沙田紫芋肥九龍潭上路同去客應稀¶
　　送海客歸舊島¶
海上去應逺蠻家雲島孤竹船來桂府山市賣魚鬚¶
入國自獻寳逢人多贈珠却歸春洞口新(一作/斬)象祭¶
天吳¶
　　登咸陽北寺樓¶
高秋原上寺下馬一登臨渭水西來直秦山南去深¶
舊宮人不住荒碣路難尋日暮凉風起蕭條多逺心¶
<pb:KR4c0053_SBCK_002-9a>¶
　　送新羅使¶
萬里爲朝使離家今幾年應知舊行路却上逺歸船¶
夜泊避蛟窟朝炊求島泉悠悠到鄕國還望海西天¶
　　宿廣德寺寄從舅¶
古寺客堂空開簾四面風移床動栖鴿停燭聚飛蟲¶
閑卧逐凉䖏逺愁生静中林西㣲月色思與寗家同¶
　　宿邯鄲舘寄馬磁州¶
孤客到空舘夜寒愁卧遟雖沽主人酒不似在家時¶
幾宿得歡笑如今成別離明朝行更逺廽望隔山陂¶
　　舟行寄李湖州¶
<pb:KR4c0053_SBCK_002-9b>¶
客愁無次第川路重辛勤藻宻行舟澁灣多轉檝頻¶
薄遊空感惠失計自憐貧頼誦汀洲句時時慰逺人¶
　　送閑師歸江南¶
徧住江南寺隨緣到上京多生脩律業外學得詩名¶
講殿偏追入齋家別請行靑楓鄊路逺幾日盡歸程¶
　　逰襄陽山寺¶
秋色江邊路煙霞若有期寺貧無利施僧老足慈悲¶
薜荔侵禪室蝦蟆占浴池閑遊殊未徧即是下山時¶
　　登城寄王建¶
聞君鶴嶺住西望日依依逺客偏相憶登城獨不歸¶
<pb:KR4c0053_SBCK_002-10a>¶
十年爲道侣幾䖏共柴扉今日煙霞外人間得見稀¶
　　送從弟戴玄往蘇州¶
楊栁閶門路悠悠水岸斜乗舟向山寺着屐到漁家¶
夜月紅柑樹秋風白藕花江天詩景好廽日莫令賖¶
　　送朱慶餘及第歸越¶
東南歸路逺幾日到鄊中有寺山皆遍無家水不通¶
湖聲蓮葉雨野氣稻花風州縣知名久爭邀與客同¶
　　過賈島野居¶
靑門坊外住行坐見南山此地去人逺知君終日閑¶
蛙聲籬落下草色戸庭間好是經過䖏唯愁暮獨還¶
<pb:KR4c0053_SBCK_002-10b>¶
　　酬韓庻子¶
西街幽僻䖏正與懶相宜尋寺獨行逺借書常送遟¶
家貧無易事身病是閑時寂寞誰相問秪應君自知¶
　　贈姚合少府¶
病來辭赤縣案上有丹經爲客燒茶竈教兒掃竹亭¶
詩成添舊卷酒盡卧空缾闕下今遺逸誰瞻隱士星¶
　　送僧遊五臺兼謁李司空¶
逺去見雙節因行上五臺化樓侵暁出雪路向春開¶
邊寺連烽去胡兒聽法來定知廵禮後觧夏始應廽¶
　　送鄭秀才歸寜¶
<pb:KR4c0053_SBCK_002-11a>¶
桂檝彩爲衣行當令節歸夜潮迷浦逺晝雨見人稀¶
野艾到時熟江鷗泊䖏飛離琴一奏罷山雨靄餘暉¶
　　送李評事遊越¶
未習風塵事初爲吳越遊露沾湖草濕(一作/濕)日照海¶
山秋梅市門何在蘭亭水尚流西陵待潮䖏知汝不¶
勝愁¶
　　閑居¶
東城南陌塵紫&KR0955;與朱輪盡說無多事能閑有幾人¶
唯教推甲子不信守庚申誰見衡門裏終朝自在貧¶
　　寄昭應王中丞¶
<pb:KR4c0053_SBCK_002-11b>¶
借得西街宅開門渭水頭長貧唯要徤漸老不禁愁¶
獨凭藤書案空懸竹酒鈎春風石甕寺作意共君遊¶
　　酬孫洛陽¶
家貧相逺住齋舘入時稀獨坐㸔書卷閑行着褐衣¶
早蟬庭笋老新雨徑莎肥各離爭名地無人見是非¶
　　送人任濟隂¶
黃綬在隂下知君非旅行將書報舊里留褐與諸生¶
贈別盡沽酒惜歡多出城春風濟水上候吏聽車聲¶
　　晚春過崔駙馬東園¶
閑園多好風不意在街東早早詩名逺長長酒性同¶
<pb:KR4c0053_SBCK_002-12a>¶
竹香新雨後鶯語落花中莫遣經過少年光漸覺空¶
　　夏日閑居¶
多病逢迎少閑居又一年藥㸔辰日合茶過卯時煎¶
草長晴來地蟲飛晚後天此時幽歩逺不覺到山邉¶
　　晚秋閑居¶
獨坐高秋晚蕭條是逺思家貧長畏客身老轉憐兒¶
萬種盡閑事一生能幾時從來踈懶性應秪有僧知¶
　　和(陸/裴)司業習靜寄所知¶
幽室獨焚香淸晨下未央山開登竹閣僧到出茶堂¶
收拾新琴譜尋封舊藥方逍遥無別事不似在班行¶
<pb:KR4c0053_SBCK_002-12b>¶
　　酬韓祭酒雨中見寄¶
雨中愁不出隂黑盡連宵屋濕唯添漏泥深未放朝¶
無蒭憐馬瘦少食信兒嬌聞道韓夫子還同此寂寥¶
　　和裴僕射移官言志¶
身在勤勞地常思放曠時功成歸聖主位重委群司¶
㸔壘臺邉石閑吟篋裏詩蒼生正瞻望難與故山期¶
　　酬白二十二舎人早春曲江見招¶
曲江氷欲盡風日巳恬和栁色看猶淺泉聲覺漸多¶
紫蒲生濕岸靑鴨戯新波仙掖高情客相招共一過¶
　　酬裴僕射朝(囬)寄韓吏部¶
<pb:KR4c0053_SBCK_002-13a>¶
獨愛南關裏山晴竹杪風從容朝早退蕭洒客常通¶
案曲新亭上移花逺寺中唯應有吏部詩酒毎相同¶
　　春日李舎人宅見兩省諸公唱和因書情即事¶
又見帝城裏東風天氣和官閑人事少年長道情多¶
紫掖發章句靑闈更詠謌誰知余寂寞終日㫁經過¶
　　和李僕射秋日病中作¶
由來病根淺易見藥功成暁日杵臼靜凉風衣服輕¶
猶疑少氣力漸覺有心情獨倚紅藤杖時時堦上行¶
　　早春病中¶
羸病及年初心情不自如多申請假牒祗送賀官書¶
<pb:KR4c0053_SBCK_002-13b>¶
幽徑獨行歩白頭長懶梳更憐晴日色漸漸暖貧居¶
　　送嚴大夫之桂州¶
旌斾過湘潭幽竒得徧探莎城百越北行路九疑南¶
有地多生桂無時不養蠶聽謌難辨曲風俗自相諳¶
　　詠懷¶
老去多悲事非唯見二毛眼昏書字大耳重語聲高¶
望月偏增思尋山覺發勞都無作官意頼得在閑曹¶
　　使至藍谿驛寄太常王丞¶
獨上七盤去峰巒轉轉稠雲中迷象鼻雨裏下筝頭¶
水沒荒橋路鴉啼古驛樓君今在城闕肯見此中愁¶
<pb:KR4c0053_SBCK_002-14a>¶
　　留別江陵王少府¶
迢迢山上路病客獨行遲况此分襟日當君失意時¶
寒林露逺驛晚燒獵荒陂別後空廽首相逢未有期¶
　　贈海東僧¶
別家行萬里自說過扶餘學得中州語能爲外國書¶
與醫收海藻持呪取龍魚更問同來伴天台幾䖏居¶
　　寄漢陽故人¶
知君漢陽住煙樹逺重重歸使雨中發寄書燈下封¶
同時買江塢今日別雲松欲問新移䖏靑蘿最北峰¶
　　送安西將¶
<pb:KR4c0053_SBCK_002-14b>¶
萬里海西路茫茫邉草秋計程沙塞口望伴驛峰頭¶
雪暗非時宿沙深獨去愁塞鄕人易老莫住近畨州¶
　　題李山人幽居¶
襄陽南郭外茅屋一書生無事焚香坐有時尋竹行¶
畫苔藤杖細踏石笋鞋輕應笑風塵客區區逐世名¶
　　早春閑遊¶
年長身多病獨宜作冷官從來閑坐慣漸覺出門難¶
樹影新猶薄池光晚尚寒遥聞有花發騎馬暫行㸔¶
　　贈太常王建藤杖笋鞋¶
蠻藤剪爲杖楚笋結成鞋稱與詩人用堪隨禮寺齋¶
<pb:KR4c0053_SBCK_002-15a>¶
尋花入幽徑歩日下寒堦以此持相贈君應愜素懷¶
　　和周賛善聞子規¶
秦城啼楚鳥逺思更紛紛况是街西夜偏當雨裏聞¶
應投最高樹似隔數重雲此䖏誰能聽遥知獨有君¶
　　送李騎曹靈州歸覲¶
翩翩出上京幾日到邉城漸覺風沙起還將弓箭行¶
席箕侵路暗野馬見人驚軍府知歸慶應教數騎迎¶
　　寒食夜寄姚侍御¶
貧官多寂寞不異野人居作酒和山藥教兒冩道書¶
五湖歸去逺百事病來踈况憶同懷者寒庭月上初¶
<pb:KR4c0053_SBCK_002-15b>¶
　　題淸徹上人院¶
古寺臨壇久松間別起堂㸔添浴佛水自合讀經香¶
愛養無家客多傳得効方遇齋長不出坐卧一繩床¶
　　和裴司空即事通簡舊僚¶
肅肅上台坐四方皆仰風當朝奉明政早日立元功¶
獨對赤墀下宻宣黃閣中猶聞動高韻思與舊僚同¶
　　使囬留別襄陽李司空¶
江亭寒日晚絃筦有離聲從此一筵別獨爲千里行¶
遟遟戀恩徳役役恨公程廽首吟新句霜雲滿楚城¶
　　和戸部令狐尚書喜裴司空見招㸔雪¶
<pb:KR4c0053_SBCK_002-16a>¶
南園新覆雪上宰暁來㸔誰共登春榭唯聞有地官¶
色連山逺静氣與竹偏寒高韻更相應寜同謌吹歡¶
　　和裴司空以詩請刑部白侍郎雙鶴¶
皎皎仙山鶴逺留閑宅中徘徊幽謝月嘹唳小亭風¶
丞相西園好池塘夜水通從君求置此賞望與賔同¶
　　同綿州胡郎中淸明日對雨西亭宴¶
郡内開新火高齋雨氣淸惜花邀客賞勸酒促謌聲¶
共醉移芳席留歡閉暮城政閑方宴語琴筑任遥情¶
　　莊陵挽謌詞(三首)¶
白日巳昭昭干戈亦漸消迎師新出道從諌早臨朝¶
<pb:KR4c0053_SBCK_002-16b>¶
佞倖威權薄忠良寵錫饒丘陵今一變無復白雲謡¶
　　二¶
觀風欲廵洛習戰且開池始改三年政旋開七月期¶
陵分内外使官具吉㐫儀渭北新園路蕭笳逺更悲¶
　　三¶
暁日龍車動秋風閶闔開行帷六宮出執緋萬方來¶
慘慘郊原暮遟遟挽唱哀空山煙雨夕新栢遶陵臺¶
　　和左司元郎中秋居(十首)¶
選得閑坊住秋來樹木肥風前卷筒簟雨裏脫荷衣¶
野客留方去山童取藥歸非因入朝省過此出門稀¶
<pb:KR4c0053_SBCK_002-17a>¶
　　二¶
有地唯㘽竹無池亦養鵝學書求墨跡釀酒愛朝和¶
古鏡銘文淺神方謎語多居貧閑自樂豪客莫相過¶
　三¶
閑來松菊地未省有埃塵直去多將藥朝囬不訪人¶
見僧收酒器迎客換紗巾更恐登淸要難成自在身¶
　四¶
自知淸静好不要問時豪就石安琴枕穿松厭酒槽¶
山情因月甚詩語入秋高身外無餘事唯應筆硯勞¶
　五¶
<pb:KR4c0053_SBCK_002-17b>¶
閑堂新掃洒稱是早秋天書客多呈帖琴僧與合絃¶
莎臺乗晩上竹院就凉眠終日無忙事還應似得仙¶
　　六¶
醉倚班藤杖閑眠癭木牀案頭行氣訣爐裏降眞香¶
尚儉經營少居閑意思長秋茶莫夜飲新自作松漿¶
　七¶
毎憶舊山居新教上墨圖晚花廽地種好酒問人沽¶
夜後𨳩朝簿申前發省符爲郎凡幾歲巳見白髭鬚¶
　八¶
菊地纔通屐茶房不壘階憑醫㸔蜀藥寄信覔吳鞋¶
<pb:KR4c0053_SBCK_002-18a>¶
盡得仙家法多隨道客齋本無榮辱意不是學安排¶
　　九¶
林下無拘束閑吟放性靈好時閑藥竈高䖏置琴亭¶
更撰居山記唯尋相鶴經初當授衣假無吏挽門鈴¶
　　十¶
客散高齋晚東園景象偏晴明猶有蝶凉冷漸無蟬¶
籐折霜來子蝸行雨後涎新詩纔上卷巳得滿城傳¶
　　經王䖏士原居¶
舊宅誰相近唯僧近竹關庭閑雲滿井窓曉雪通山¶
來客半留宿借書多寄還明時未中歲莫便一生閑¶
<pb:KR4c0053_SBCK_002-18b>¶
　　不食仙姑山房¶
寂寂花枝裏草堂唯素琴因山曽改眼見客不言心¶
月出溪路静鶴鳴雲樹深丹砂如可學便欲住幽林¶
　　江頭¶
晩歩隨江逺來帆過眼頻試尋新住客少見故鄊人¶
囬首憐歸翼長吟任此身應同南浦鴈更見嶺頭春¶
　　寄孫冲主簿公¶
低折滄洲簿無書整兩春馬從同事借妻怕罷官貧¶
道僻收閑藥詩高笑古人仍聞長吏奏表乞鎻㕔頻¶
　　贈任懶¶
<pb:KR4c0053_SBCK_002-19a>¶
未肯求科第深坊且隱居勝遊尋野客高卧㸔兵書¶
點藥醫閑馬分泉灌逺𬞞漢庭無得意誰擬薦相如¶
　　舊宮人¶
謌舞梁州女歸時白髪生全家沒蕃地無䖏問鄕程¶
宫錦不傳様御香空記名一身難自說愁逐路人行¶
　　春日留別¶
遊人欲別離醉復對花枝㸔却春人晚莫輕少年時¶
臨行記分䖏囬首是相思各向天涯去重來未有期¶
　　沒蕃故人¶
前年伐月支城上沒全師蕃漢斷消息死生長別離¶
<pb:KR4c0053_SBCK_002-19b>¶
無人收廢帳歸馬識殘旗欲祭疑君在天涯哭此時¶
唐張司業詩集卷二¶
