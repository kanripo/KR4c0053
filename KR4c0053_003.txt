# -*- mode: mandoku-view -*-
#+TITLE: 張司業集
#+DATE: 2015-09-23 10:18:23
#+PROPERTY: LASTPB  <md:KR4c0053_SBCK_008-1a>
#+PROPERTY: JUAN 3



<pb:KR4c0053_WYG_003-1a>
欽定四庫全書
　張司業集巻三
　　　　　　　　　　　　　唐　張籍　撰
　五言律詩
　　薊北旅思
日日望鄉國空謌白紵詞長因送人處憶得別家時失
意還獨語多愁祇自知客亭門外栁折盡向南枝
　　江南春
<pb:KR4c0053_WYG_003-1b>
江南楊桞春日暖地無塵渡口過新雨夜來生白蘋晴
沙鳴乳燕芳樹醉遊人向晚青山下誰家祭水神
　　西樓望月
城西樓上月復是雪晴時寒夜共來望思鄉獨下遲幽
光落氷塹淨色遍霜枝明日去千里此中還別離
　　别鶴
雙鶴出雲谿分飛各自迷空巢在松頂折羽落江泥㝷
水終不飲逢林亦未栖别離應易老萬里兩凄凄
<pb:KR4c0053_WYG_003-2a>
　　江陵孝女
孝女獨垂髪少年惟一身無家空托墓主祭不從人相
弔有行客起廬無舊鄰江頭聞哭處寂寞楚花春
　　送宫人入道
舊寵昭陽裏㝷仙此最稀名初出宫籍身未稱霞衣已
別歌舞綴長隨鸞鶴飛中官看入洞空駕玉輪歸
　　送越客
見說孤帆去東南到㑹稽春雲剡溪口殘月鏡湖西水
<pb:KR4c0053_WYG_003-2b>
鶴沙邉立山鼯竹裏啼謝家曽住處煙洞入應迷
　　贈辟榖者
學得飡霞法逢人與小還身輕曽試鶴力弱未離山無
食犬猶在不耕牛自閒朝朝空潄水叩齒草堂間
　　思江南舊遊
江皋三月時花發石楠枝歸客應無數春山自不知獨
行愁道逺回信畏家移楊栁東西渡茫茫欲問誰
　　夜到漁家
<pb:KR4c0053_WYG_003-3a>
漁家在江口潮水入柴扉行客欲投宿主人猶未歸竹
深村路逺月出釣船稀遥見㝷沙岸春風動草衣
　　送邉客
揚旌過隴頭隴水向西流塞路依山逺戍城逢笛秋寒
沙隂漫漫疲馬去悠悠為問征行將誰封定逺侯
　　不食姑
何年山裡住已作緑毛身䕶氣常稀語存思自見神養
龜同不食留藥任生塵要問西王母仙中第㡬人
<pb:KR4c0053_WYG_003-3b>
　　古苑杏花
廢苑杏花在行人愁到時獨開新塹底半露舊燒枝晚
色連荒轍低隂覆折碑茫茫古陵下春盡又誰知
　　送流人
獨向長城北黄雲暗塞天流民屬邉將舊業作公田擁
雪添軍壘收氷當井泉知君住應老須記别鄉年
　　宿臨江驛
楚驛南渡口夜深來客稀月明見潮上江靜覺鷗飛旅
<pb:KR4c0053_WYG_003-4a>
宿今已逺此行殊未歸離家久無信又聽搗寒衣
　　送蠻客
借問炎州客天南㡬日行江連惡谿路山遶夜郎城栁
葉瘴雲濕桂叢蠻鳥聲知君却迴日記得早梅生
　　襄國别友
曉色荒城下相看秋草時獨遊無定計不欲道来期別
處去家逺愁中驅馬遲歸人渡煙水遥映野棠枝
　　送逺客
<pb:KR4c0053_WYG_003-4b>
南原相送處秋水草還生同作憶鄉客如今分路行因
誰寄歸信漸逺問前程明日重陽節無人上古城
　　山中贈日南僧
獨向雙峯老松門閉兩涯翻經上蕉葉掛衲落藤花甃
石新開井穿林自種茶時逢海南客蠻語問誰家
　　征西將
黄沙北風起半夜又翻營戰馬雲中宿探人氷上行深
山旗未展隂磧鼔無聲幾道征西將同收碎葉城
<pb:KR4c0053_WYG_003-5a>
　　寄友人
憶在江南日同遊三月時採茶㝷逺澗闘鴨向春池送
客沙頭宿招僧竹裏碁如今各千里無計得相隨
　　送防秋將
白首征西將猶能射㦸支元戎選部曲軍吏換旌旗逐
虜招降逺開邊舊壘移重收隴外地應似漢家時
　　律僧
苦行長不出清羸最少年持齋唯一食講律豈曽眠避
<pb:KR4c0053_WYG_003-5b>
草毎移徑濾䖝還入泉從來天竺法到此㡬人傳
　　答僧拄杖
靈藤為拄杖白淨色如銀得自高僧手將扶病客身春
遊不騎馬夜㑹亦呈人持此歸山去深宜戴角巾
　　靈都觀李道士
山觀雨來靜遶屋瓊草春素書天上字花洞古時人泥
竈煑靈液掃壇朝玉真㡬迴遊閬苑青節亦隨身
　　送韋評事歸華隂
<pb:KR4c0053_WYG_003-6a>
三峯西面住出見世人稀老大誰相識恓惶又獨歸掃
窓秋菌落開篋夜蛾飛若向雲中伴還應著褐衣
　　送閩僧
㡬夏京城住今朝獨逺歸脩行四分律護淨七條衣谿
寺黄橙熟沙田紫芋肥九龍潭上路同去客應稀
　　送海客歸舊島
海上去應逺蠻家雲島孤竹船來桂府山市賣魚鬚入
國自獻寳逢人多贈珠却歸春洞口斬象祭天呉
<pb:KR4c0053_WYG_003-6b>
　　登咸陽寺北樓
高秋原上寺下馬一登臨渭水西來直秦山南去深舊
宫人不住荒碣路難㝷日暮涼風起蕭條多逺心
　　送從弟戴𤣥往蘓州
楊栁閶門路悠悠水岸斜乗舟向山寺著屐到漁家夜
月紅柑樹秋風白藕花江天詩景好迴日莫令賖
　　送朱慶餘及第歸越
東南歸路逺㡬日到鄉中有寺山皆遍無家水不通湖
<pb:KR4c0053_WYG_003-7a>
聲蓮葉雨野氣稻花風州縣知名久爭邀與客同
　　過賈島野居
青門坊外住行坐見南山此地去人逺知君終日閒蛙
聲籬落下草色戸庭間好是經過處唯愁暮獨還
　　酬韓庶子
西街幽僻處正與懶相宜㝷寺獨行逺借書常送遲家
貧無易事身病是閒時寂寞誰相問祇應君自知
　　贈姚合少府
<pb:KR4c0053_WYG_003-7b>
病來辭赤縣案上有丹經為客燒茶竈教兒掃竹亭詩
成添舊巻酒盡卧空缾闕下今遺逸誰瞻隱士星
　　送僧遊五臺兼謁李司空
逺去見雙節因行上五臺化樓侵曉出雪路向春開邊
寺連烽去胡兒聽法來定知巡禮後解夏始應迴
　　送鄭才歸寧
桂檝綵為衣行當令節歸夜潮迷浦逺晝雨見人稀野
艾到時熟江鷗泊處飛離琴一奏罷山雨靄餘暉
<pb:KR4c0053_WYG_003-8a>
　　送李評事遊越
未習風塵事初為呉越遊露沾湖草濕日照海山秋梅
市門何在蘭亭水尚流西陵待潮處知汝不勝愁
　　閑居
東城南陌塵紫幰與朱輪盡說無多事能閑有㡬人唯
教推甲子不信守庚申誰見衡門裏終朝自在貧
　　寄昭應王中丞
借得西街宅開門渭水頭長貧唯要健漸老不禁愁獨
<pb:KR4c0053_WYG_003-8b>
凭藤書案空閑竹酒鈎春風石甕寺作意共君遊
　　酬孫洛陽
家貧相住逺齋館入時稀獨坐看書巻閒行著褐衣早
蟬庭笋老新雨徑莎肥各離争名地無人見是非
　　送人任濟隂
黄綬在腰下知君非旅行將書報舊里留褐與諸生贈
別盡沽酒惜歡多出城春風濟水上候吏聽車聲
　　晚春過崔駙馬東園
<pb:KR4c0053_WYG_003-9a>
閑園多好風不意在街東早早詩名逺長長酒性同竹
香新雨後鶯語落花中莫遣經過少年光漸覺空
　　夏日閑居
多病逢迎少閑居又一年藥看辰日合茶過夘時煎草
長晴來地䖝飛晚後天此時幽步逺不覺到山邊
　　晚秋閑居
獨坐高秋晚蕭條是逺思家貧常畏客身老轉憐兒萬
種盡閑事一生能㡬時從來疎懶性應祇有僧知
<pb:KR4c0053_WYG_003-9b>
　　和陸司業習静寄所知
幽室獨焚香清晨下未央山開登竹閣僧到出茶堂收
拾新琴譜㝷封舊藥方逍遥無别事不似在班行
　　酬韓祭酒雨中見寄
雨中愁不出隂黒盡連宵屋濕唯添漏泥深未放潮無
蒭憐馬瘦少食信兒嬌聞道韓夫子還同此寂寥
　　和裴僕射移官言志
身在勤勞地常思放曠時功成歸聖主位重委羣司看
<pb:KR4c0053_WYG_003-10a>
壘臺邉石閑吟篋裏詩蒼生正瞻望難與故山期
　　酬白二十二舍人早春曲江見招
曲江氷欲盡風日已恬和栁色看猶淺泉聲覺漸多紫
蒲生濕岸青鴨戲新波仙掖高情客相招共一過
　　和周賛善聞子䂓
秦城啼楚鳥逺思更紛紛况是街西夜偏當雨裏聞應
投最高樹似隔數層雲此處誰能聽遥知獨有君
　　送李騎曹靈州歸覲
<pb:KR4c0053_WYG_003-10b>
翩翩出上京㡬日到邉城漸覺風沙起還將弓箭行席
箕侵路暗野馬見人驚軍府知歸慶應教數騎迎
　　寒食夜寄姚侍御
貧官多寂寞不異野人居作酒和山藥教兒冩道書五
湖歸去逺百事病來疎况憶同懷者寒庭月上初
　　題清徹上人院
古寺臨壇久松間别起堂看添浴佛水自合讀經香愛
養無家客多傳得效方遇齋長不出坐卧一繩牀
<pb:KR4c0053_WYG_003-11a>
　　和裴司空即事通簡舊僚
肅肅上台坐四方皆仰風當朝奉明政早日立元功獨
對赤墀下宻宣黄閣中猶聞動高韻思與舊僚同
　　使回留別襄陽李司空
江亭寒日晚絃筦有離聲從此一筵別獨為千里行遲
遲戀恩德役役限公程迴首吟新句霜雲滿楚城
　　經王處士原居
舊宅誰相近唯僧近竹關庭閑雲滿井窓曉雪通山來
<pb:KR4c0053_WYG_003-11b>
客半留宿借書多寄還明時未中歳莫便一生閑
　　不食仙姑山居
寂寂花枝裏草堂唯素琴因山曽改姓見客不言心月
出溪路靜鶴鳴雲樹深丹砂如可學便欲住幽林
　　江頭
晚步隨江逺來帆過眼頻試㝷新住客少見故鄉人回
首憐歸翼長吟任此身應同南浦鴈更見嶺頭春
　　寄孫冲主簿公
<pb:KR4c0053_WYG_003-12a>
低折滄洲簿無書整兩春馬從同事借妻怕罷官貧道
僻收閒藥詩高笑古人仍聞長吏奏表乞鎖㕔頻
　　贈任懶
未肯求科第深坊且隱居勝逰㝷野客高卧看兵書㸃
藥醫閑馬分泉灌逺蔬漢庭無得意誰擬薦相如
　　舊宫人
歌舞梁州女歸時白髪生全家没蕃地無處問鄉程宫
錦不傳様御香空記名一身難自遂愁逐路人行
<pb:KR4c0053_WYG_003-12b>
　　春日留别
逰人欲别離醉後對花枝看却春將晚莫輕年少時臨
行記分處回首更相思各向天涯去重來未有期
　　没蕃故人
前年伐月支城上没全師蕃漢斷消息死生長别離無
人收廢帳歸馬識殘旗欲祭疑君在天涯哭此時
　　望行人
秋風窓¶下起旅鴈向南飛日日出門望家家行客歸無
<pb:KR4c0053_WYG_003-13a>
因見邊使空待寄寒衣獨倚青樓暮烟深鳥雀稀
　　宿江店
野店臨西浦門前有橘花停燈待賈客賣酒與漁家夜
靜秋江白路迴山月斜閑㝷泊船處潮落見平沙
　　薊北春懷
𣺌渺水雲外别來音信稀因逢過江使却寄在家衣問
路更愁逺逢人空說歸今朝薊城北又見塞鴻飛
　　霅溪西亭晚望
<pb:KR4c0053_WYG_003-13b>
霅水碧悠悠西亭栁岸頭夕隂生逺岫斜照逐迴流此
地動歸思逢人方倦遊呉興耆舊盡空見白蘋洲
　　冬夕
寒蛩獨罷織相續鴈猶鳴月色平窓入鄉心半夜生不
成高枕夢復作遶堦行迴首嗟淹泊城頭北斗横
　　山中秋夜
寂寂山景静幽人歸卧遲移琴當月下漉酒對花時新
露冷茒席暗泉衝竹籬西峯採藥伴此夕恨無期
<pb:KR4c0053_WYG_003-14a>
　　聽夜泉
細泉深處落夜久漸聞聲獨起出門聽欲㝷當澗行還
疑隔林逺復畏有風生月下堪留此無人共到明
　　夜宿黑竈溪
夜到碧溪裏無人秋月明逢幽更移宿取伴亦探行花
下紅泉色雲西乳鶴聲明朝記歸處石上自書名
　　贈同谿客
幽居得相近煙景毎寥寥共伐臨谿樹同為過水橋自
<pb:KR4c0053_WYG_003-14b>
教青鶴舞分採紫芝苗更愛南峯住㝷君路恐遥
　　出塞
秋塞雪初下將軍逺出師分營長記火放馬不收旗月
冷邉帷濕沙昏夜探遲征人皆白首誰見凱歌時
　　嶺外逢故人
過嶺萬餘里旅逰經此稀相逢去家逺共說幾時歸海
上見花發瘴中唯鳥飛炎州望鄉伴自識北人衣
　　送閑師歸江南
<pb:KR4c0053_WYG_003-15a>
徧住江南寺隨縁到上京多生脩律業外學得詩名講
殿偏追入齋家别請行青楓鄉路逺㡬日盡歸程
　　贈箕山僧
久住空林下長齋耳目清蒲團借客坐石甃憚人行似
鶴難知性因山强號名時聞衣袖裏闇掐念珠聲
　　送徐先生歸蜀
日暮逺歸處雲間仙觀鐘唯持青玉牒獨立碧雞峯隂
洞新生乳寒泉舊養龍㡬時因賣藥得向海邉逢
<pb:KR4c0053_WYG_003-15b>
　　寄紫閣隱者
紫閣氣沉沉先生住處深有人時得見無路可相㝷野
鹿伴茅屋秋猿守栗林唯應採靈藥更不別營心
　　贈隱者
先生已得道市井亦容身救病自行藥得錢多與人問
年常不定傳法又非真毎見鄰翁說時時使鬼神
　　登城寄王秘書
聞君住鶴嶺西望自依依逺客偏相憶登城獨不歸十
<pb:KR4c0053_WYG_003-16a>
年為道侣㡬處共柴扉今日煙霞外人間得見稀
　　舟行寄李湖州
客愁無次第川路重辛勤𦸼宻行舟澁灣多轉檝頻薄
逰空感惠失計自憐貧賴誦汀洲句時時慰逺人
　　送南客
行路雨翛翛青山盡海頭天涯人去逺嶺北水空流夜
市連銅柱巢居屬象州來時舊相識誰向日南逰
　　送友人歸山
<pb:KR4c0053_WYG_003-16b>
出山成白首重去結茅廬移石修廢井掃龕盛舊書開
田留古樹分洞與僧居長在幽峯裏樵人見亦稀
　　留别江陵王少府
迢迢山上路病客獨行遲况此分襟日當君失意時寒
林露逺驛晚燒獵荒陂别後空回首相逢未有期
　　郢州贈別王七使君
昔是詞狂客今為酒病夫强吟翻悵惘從醉不歡娯身
世久成幻交親一半無郢城君莫厭猶較近京都
<pb:KR4c0053_WYG_003-17a>
　　送新羅使
萬里為朝使離家今㡬年應知舊行路却上逺歸船夜
泊避蛟窟朝炊求島泉悠悠到鄉國還望海西天
　　題山中古祠
春草空祠暮荒林鳥雀飛紀年碑石在經亂祭人稀野
䑕縁朱帳隂塵蓋畫衣近聞潭水黒時見宿龍歸
　　古樹
古樹枝柯少枯來復幾春露根堪繫馬空腹定藏人蠧
<pb:KR4c0053_WYG_003-17b>
節莓苔老燒痕霹靂新若當江浦上行客祭為神
　　漁陽將
塞深沙草白都䕶領燕兵放火燒奚帳分旗築漢城下
營看嶺勢㝷雪覺人行更向桑乾北擒王問磧名¶
　　送南遷客
去去逺遷客瘴中衰病身青山無限路白首不歸人海
國戰騎象蠻州市用銀一家分㡬處誰見日南春
　　和左司元郎中秋居十首
<pb:KR4c0053_WYG_003-18a>
選得閒坊住秋來樹木肥風前捲菌簟雨後脫荷衣野
客留方去山童取藥歸非因入朝省過此出門稀
　　又
有地唯栽竹無池亦養鵞學書求墨跡釀酒愛朝和古
鏡銘文淺神方謎語多居貧閒自樂豪客莫相過
　　又
閒來松菊地未省有埃塵直去多將藥朝回不訪人見
僧收酒器迎客換紗巾更恐登清要難成自在身
<pb:KR4c0053_WYG_003-18b>
　　又
自知清静好不要問時豪就石安琴枕穿松厭酒槽山
情因月甚詩語入秋高身外無餘事唯應筆硯勞
　　又
閒堂新掃洒稱是早秋天書客多呈帖琴僧與合絃莎
臺乗晚上竹院就涼眠終日無忙事還應似得仙
　　又
醉倚班藤杖閒眠癭木牀案頭行氣訣爐裏降真香尚
<pb:KR4c0053_WYG_003-19a>
儉經營少居閒意思長秋茶莫夜飲新自作松漿
　　又
毎憶舊山居新教上墨圖晚花迴地種好酒問人沽夜
後開朝簿申前發省符為郎凡㡬歳已見白髭鬚
　　又
菊地纔通屐茶房不壘階憑醫看蜀藥寄信覓呉鞋盡
得仙家法多隨道客齋本無榮辱意不是覺安排
　　又
<pb:KR4c0053_WYG_003-19b>
林下無拘束閒吟放性靈好時閒藥竈高處置琴亭更
選居山記唯㝷相鶴經初當授衣假無吏換門鈴
　　又
客散高齋晚東園景象偏晴明猶有蝶涼冷漸無蟬藤
折霜來子蝸行雨後涎新詩纔上巻已得滿城傳
　　思逺人
野橋春水清橋上送君行去去人應老年年草自生出
門看逺道無信向邉城楊栁别離處秋蟬今復鳴
<pb:KR4c0053_WYG_003-20a>
　　哭山中友人
入雲遥便哭山友隔今生遶墓招魂魄鐫巖記姓名犬
因無主瘠鶴為見人鳴長說能尸解多應别路行
　　宿廣德寺寄從舅
古寺客堂空開簾四面風移牀動栖鴿停燭聚飛䖝閑
卧逐涼處逺愁生静中林西微月色思與寗家同
　　宿邯鄲館寄馬磁州
孤客到空館夜寒愁卧遲雖沽主人酒不似在家時㡬
<pb:KR4c0053_WYG_003-20b>
宿得歡笑如今成别離明朝行更逺迴望隔山陂
　　逰襄陽山寺
秋色江邉路煙霞若有期寺貧無利施僧老足慈悲薜
荔侵禪窟蝦蟆占浴池閑逰殊未徧即是下山時
　　酬裴僕射朝迴寄韓吏部
獨愛南闗裏山晴竹杪風從容朝早退瀟洒客常通案
曲新亭上移花逺寺中唯應有吏部詩酒毎相同
　　和李僕射秋日病中作
<pb:KR4c0053_WYG_003-21a>
由來病根淺易見藥功成曉日杵臼靜涼風衣服輕猶
疑多氣力漸覺有心情獨倚紅藤杖時時堦上行
　　早春病中
羸病及年初心情不自如多申請假牒祇送賀官書幽
徑獨行步白頭長懶梳更憐晴日色漸漸曖貧居
　　送嚴大夫之桂州
旌斾過湘潭幽竒得徧探渉城百越北行路九疑南有
地多生桂無時不養蠶聽謌難辯曲風俗自相諳
<pb:KR4c0053_WYG_003-21b>
　　詠懷
老去多悲事非唯見二毛眼昏書字大耳重覺聲高望
月偏増思㝷山易發勞都無作官意賴得在閑曹
　　使至藍谿驛寄太常王丞
獨上七盤去峯巒轉轉稠雲中迷象鼻雨裏下箏頭水
没荒橋路鴉啼古驛樓君今在城闕肯見此中秋
　　贈海東僧
别家行萬里自說過扶餘得學中州語能為外國書與
<pb:KR4c0053_WYG_003-22a>
醫收海𦸼持咒取龍魚更問同來伴天台㡬處居
　　寄漢陽故人
知君漢陽住煙樹逺重重歸使雨中發寄書燈下封同
時買江塢今日別雲松欲問新移處青蘿最北峯
　　送西安將
萬里海西路茫茫邉草秋計程沙塞口望伴驛峯頭雪
暗非時宿沙深獨去愁塞鄉人易老莫住近畨州
　　題李山人幽居
<pb:KR4c0053_WYG_003-22b>
襄陽南郭外茅屋一書生無事焚香坐有時㝷竹行畫
苔藤杖細踏石笋鞋輕應笑風塵客區區逐世名
　　早春閑逰
年長身多病獨宜作冷官從來閑坐慣漸覺出門難樹
影新猶薄池光晚尚寒遥聞有花發騎馬暫行看
　　贈太常王建藤杖笋鞋
蠻藤剪為杖楚笋結成鞋稱與詩人用堪隨禮寺齋㝷¶
花入幽徑步月下寒堦以此持相贈君應愜素懷
<pb:KR4c0053_WYG_003-23a>
　　和户部令狐尚書喜裴司空見招看雪
南園新覆雪上宰曉來看誰共登春榭唯聞有地官色
連山逺靜氣與竹偏寒高韻更相應寧同歌吹歡
　　春日李舍人宅見兩省諸公唱和因書情即事
又見帝城裏東風天氣和官閑人事少年長道情多紫
掖發章句青闈更詠歌誰知常寂寞終日斷經過
　　和裴司空以詩請刑部白侍郎雙鶴
皎皎仙家鶴逺留閑宅中徘徊幽榭月嘹唳小亭風丞
<pb:KR4c0053_WYG_003-23b>
相西園好池塘夜水通欲將來放此賞望與賓同
　　同錦州胡郎中清明日對雨西亭宴
郡内開新火高齋雨氣清惜花邀客賞勸酒促歌聲共
醉移芳席留歡閉暮城政閒方¶宴語琴筑任遥情
　　莊陵挽歌詞三首
白日已昭¶昭干戈亦漸消迎師新出道從諫早臨朝佞
倖威權薄忠良寵錫饒莊陵今一變無復白雲謡
　　又
<pb:KR4c0053_WYG_003-24a>
觀風欲巡洛習戰日開池始改三年政旋聞七月期陵
分内外使官具吉凶儀渭北新園路簫笳逺更悲
　　又
曉日龍車動秋風閶闔開行帷六宫出執紼萬方來慘
慘郊原暮遲遲挽唱哀空山煙雨夕新栢遶陵臺
　　水
蕩漾空沙際虚明入逺天秋光照不極鳥色去無邉<md:KR4c0053_SBCK_008-1b>¶勢
引長雲濶波輕片雪連江洲杳難測萬古覆蒼烟
<pb:KR4c0053_WYG_003-24b>
　　送安法師¶
出郭見落日别君臨古津逺程無野寺宿處問何人¶原
色不分路鍚聲遥隔塵山隂是家節猶及蕙蘭春¶
　　寄靈一上人初歸雲門寺¶
寒山白雲裏法侣自招攜竹逕通城下松門隔水西¶方
同沃洲去不作武陵迷彷彿通仙處秋風是㑹稽¶
　　夏日閒居¶
無事門多閉偏知夏日長早蟬聲寂寞新竹氣清涼¶閒
<pb:KR4c0053_WYG_003-25a>
對臨書案看移曬藥牀自憐歸未得猶寄在班行<md:KR4c0053_SBCK_008-2a>¶　　老將¶
鬢衰頭似雪行步急如風不怕騎生馬猶能挽硬弓¶兵
書封錦字手詔滿香筒今日身憔悴猶誇定逺功¶
　
　
　
　
<pb:KR4c0053_WYG_003-25b>
　
　
　
　
　
　
　
　張司業集巻三
