# -*- mode: mandoku-view -*-
#+TITLE: 張司業集
#+DATE: 2015-09-23 10:18:23
#+PROPERTY: LASTPB  <md:KR4c0053_SBCK_008-1a>
#+PROPERTY: JUAN 5



<pb:KR4c0053_WYG_005-1a>
欽定四庫全書
　張司業集巻五
　　　　　　　　　　　　　唐　張籍　撰
　七言律詩
　　書懐寄元郎中
轉覺人間無氣味常因身外省因緣經過獨愛遊山客
計較唯求買藥錢重作學官閒盡日一離江島病多年
吟君釣客詩中語便欲南歸榜小船
<pb:KR4c0053_WYG_005-1b>
　　書懐寄顧八處士
自小儘成疎懶性人間是事總無功別從僊客求方法
時到僧家問苦空老大登朝如夢裏貧窮作活似村中
未能即便休官去慚愧南山採藥翁
　　贈王秘書
早在山東聲價逺曽將上䇿佐嫖姚賦來詩句無閒語
老去官班未在朝身屈祗聞詞客説家貧多見野僧招
獨從書閣歸時晚春水渠邊看柳條
<pb:KR4c0053_WYG_005-2a>
　　贈令狐博士
頭白新年六十餘近聞生計轉空虚久為博士誰人識
自到長安賃舍居騎馬出隨尋寺客呼兒散寫乞錢書
古來賢哲皆如此應是才髙與衆疎
　　贈王司馬
白笏朱衫年少時久陪班列㑹朝衣貯財不省闗身用
行義唯愁被衆知藏得寳刀求主帶調成駿馬乞人騎
未曽相識多聞說遥望長如玉樹枝
<pb:KR4c0053_WYG_005-2b>
　　酬秘書王丞見寄
相看頭白來城闕却憶漳谿舊往還今體詩中偏出格
常參官裏每同班街西借宅多隣水馬上逢人亦說山
芸閣水曹雖最冷與君長喜得身閒
　　謝裴司空寄馬
騄耳新駒駿得名司空還自寄書生乍離華廐移蹄澁
初到貧家舉眼驚每被閒人來借問多尋古寺獨騎行
長思嵗旦沙堤上得從鳴珂傍火城
<pb:KR4c0053_WYG_005-3a>
　　送裴相公赴鎮太原
盛徳雄名逺近知功髙先乞守藩維銜恩暫遣分龍節
署勅還同在鳳池天子親臨樓上送朝官齊出道邊辭
明年塞北清蕃落應建生祠請立碑
　　寄元員外
外郎直罷無餘事洒掃書堂試藥爐門巷不教當要閙
詩篇轉覺足功夫月明臺上唯僧到夜静坊中有酒沽
朝省入頻閒日少可能同伴舊遊無
<pb:KR4c0053_WYG_005-3b>
　　贈梅處士
早聞聲價滿京城頭白江湖放曠情講易自傳新註義
題詩不著舊官名近移馬跡山前住多向牛頭寺裏行
天子如今議封禪應將束帛請先生
　　贈王秘書
不曽浪出謁公侯唯向花間水畔遊每著新衣看藥竈
多收古器在書樓有官秪作山人老平地能開洞府幽
自領閒司了無事得來君處喜相留
<pb:KR4c0053_WYG_005-4a>
　　贈道士宜師
自到王城得㡬年巴童蜀馬共隨緣兩朝侍從當時貴
五字聲名逺處傳舊住紅樓通内院新承墨詔賜齋錢
閒房暫喜居相近還得陪師坐竹邊
　　書懐寄王秘書
白髪如今欲滿頭從來百事盡應休秪於觸目須防病
不擬將心更養愁下藥逺求新熟酒看山多上最髙樓
賴君同在京城住每到花時免獨遊
<pb:KR4c0053_WYG_005-4b>
　　題韋郎中新亭
起得幽亭景最新碧莎地上更無塵琴書看盡猶嫌少
松竹栽多亦稱貧藥酒欲開期好客朝衣暫脫見閒身
成名同日官連署此處經過有㡬人
　　送揚州判官
應得煙霞出俗心茆山道士共追尋閒憐鶴貌偏能畫
暗辨桐聲自作琴長嘯毎來松下坐新詩堪向雪中吟
征南幕裏多賔客君獨相知得較深
<pb:KR4c0053_WYG_005-5a>
　　喜王起侍郎放牒
東風節氣近清明車馬争來滿禁城二十八人初上牒
百千萬里盡傳名誰家不借花園看在處多將酒器行
共賀春司能鑒識今年定合有公卿
　　送枝江劉明府
老著青衫為楚宰平生治業有誰知家僮從去愁行逺
縣吏迎來怪到遲定訪玉泉幽院宿應過碧澗早茶時
向南漸漸雲山好一路唯聞唱竹枝
<pb:KR4c0053_WYG_005-5b>
　　送從弟徹東歸
緱山領印知公奏才稱同時盡不如奉使賀成登冊禮
陪班看出降恩書去迴在路秋塵裏受詔辭歸曉漏初
早晚得為朝署拜閒坊買宅作隣居
　　哭胡十八遇
早得聲名年尚少尋常志氣出風塵文塲繼續成三代
家族輝華在一身幼子見生才滿月選書知冩未呈人
送君帳下衣裳白數尺墳頭栢樹新
<pb:KR4c0053_WYG_005-6a>
　　贈賈島
籬落荒涼僮僕饑樂遊原上住多時蹇驢放飽騎將出
秋巻裝成寄與誰拄杖傍田尋野菜封書乞米趂時炊
姓名未上登科記身屈惟應内史知
　　逢王建有贈
年狀皆齊初有髭鵲山漳水每追隨使君座下朝聴易
處士庭中夜㑹詩新作句成相借問閒參義盡共尋思
經今三十餘年事却說還同昨日時
<pb:KR4c0053_WYG_005-6b>
　　移居静安坊答元八郎中
長安寺裏多時住雖守卑官不厭貧作活每常嫌費力
移居祗是貴容身旋開井淺偏宜樹漸覺街閒省踏塵
更喜往還相去近門前減却送書人
　　送楊少尹赴鳳
詩名往日動長安首首人家巻裏看西學已行秦博士
南宫新拜漢郎官得錢祗了還書鋪借宅常思事藥欄
今去岐州生計薄移居偏近隴頭寒
<pb:KR4c0053_WYG_005-7a>
　　送韓侍御歸山
聞君久卧在雲間為佐嫖姚未得還新結茆廬招隱逸
獨騎驄馬入深山九靈洞口行應到五粒松枝醉亦攀
明日珂聲出城去家僮不復掃柴闗
　　新除水曹郎答白舍人
年過五十到南宫章句無名荷至公黄紙開呈趨府後
朱衣引入謝班中諸曹縱許為仙侣羣吏多嫌是老翁
最幸紫薇郎見愛獨稱官與古人同
<pb:KR4c0053_WYG_005-7b>
　　送楊少尹赴滿城
官為本府當身榮因得還鄉任野情自廢田園今作主
每逢耆老不呼名舊遊寺裏僧應識新别橋邊樹已成
公事況閒詩更好將隨相逐上田行
　　哭元九少府
平生志業獨相知早結雲山老去期初作學官常共宿
晚登朝列暫同時閒來各數經過地醉後齊吟唱和詩
今日春風花滿宅入門行哭見靈帷
<pb:KR4c0053_WYG_005-8a>
　　送侯判官赴廣州從軍
年少才髙求自展將身萬里赴軍門辟書逺到開呈客
公服新成著謝恩驛舫過江分白堠戍亭當嶺見紅旛
海花蠻草連冬有行處無家不滿園
　　答白杭州郡樓登望畫圖¶見寄
畫得江城登望處寄來今日到長安¶乍驚¶物色從詩出
更¶想工夫下手難將展書堂偏覺好每來朝士盡求看
見君向此閒吟意肯恨當時¶作外官
<pb:KR4c0053_WYG_005-8b>
　　酬<md:KR4c0053_SBCK_008-2b>¶浙東元尚書見寄綾素¶
越地繒紗紋様新逺封來寄學曹人便令裁製為時¶服
頓覺光榮上病身應念此官為棄置獨能相賀更¶殷勤
三千里外無由見海上東風又一春¶
　　贈項斯¶
端坐吟詩忘忍饑萬人中覔似君稀門連野水風長¶到
驢放秋原夜不歸日煖剩收桑落葉天寒更著舊¶生衣
曲江亭上頻頻見為愛鸕鷀雨裏飛
<pb:KR4c0053_WYG_005-9a>
　　贈趙將軍
當年膽畧已縱横每見妖星氣不平身貴早登龍尾道
功髙自破鹿頭城尋常得對論邊事委曲承恩掌内兵
㑹取安西將報國凌烟閣上大書名
　　送和蕃公主
塞上如今無戰塵漢家公主出和親邑司猶屬宗卿寺
冊號還同虜帳人九姓旗旛先引路一生衣服盡隨身
氊城南望無迴日空見沙蓬水柳春
<pb:KR4c0053_WYG_005-9b>
　　寒食内宴二首
朝光瑞氣滿宫樓綵纛魚龍四面稠廊下御㕑分冷食
殿前香騎逐飛毬千官盡醉猶教坐百戲皆呈未放休
共喜拜恩侵夜出金吾不敢問行由
　　又
城闕沈沈尚曉寒恩當冷節賜餘歡瑞煙深處開三殿
香雨㣲時引百官寳樹樓前分繡幙綵花廊下映華欄
宫筵戯樂年年別已得三迴對御看
<pb:KR4c0053_WYG_005-10a>
　　朝日勅賜櫻桃
仙果人間都未有今朝忽見下天門捧盤小吏初宣勅
當殿羣臣共拜恩日色遥分廊下座露香才出禁中園
每年重此長先熟願得千春奉至尊
　　太白老人
日觀東峯幽客住竹巾藤帶亦逢迎暗脩黄籙無人見
深種胡麻共犬行洞裏仙家常獨往壺中靈藥自為名
春泉四面遶茅屋日日唯聞杵臼聲
<pb:KR4c0053_WYG_005-10b>
　　和裴司空酬滿城楊少尹
聖朝偏重大司空人詠元和第一功擁節髙臨襄水上
題詩逺入漢城中共驚向老多年别更憶登科舊日同
誰不望歸丞相府江邊楊柳又秋風
　　寄和州劉使君
別離已久猶為郡閒向春風倒酒缾送客特過沙口堰
看花多上水心亭曉來江氣連城白雨後山光滿郭青
到此詩情應更逺醉中髙詠有誰聴
<pb:KR4c0053_WYG_005-11a>
　　贈商州王使君
銜命南來㑹郡堂却思朝裏接班行才雄猶是山城守
道薄初為水部郎選勝相留開客館尋幽更引到僧房
明朝從此辭君去獨出商闗路漸長
　　寄令狐賔客
勲名盡得國家傳退狎琴僧與酒仙還帶郡符經幾處
暫辭台座已三年留司未到龍樓下拜表長懐玉案前
秋日出城伊水好領誰相逐上閒船
<pb:KR4c0053_WYG_005-11b>
　　寄梅處士
擾擾人間是與非官閒自覺省心機六行班裏身常下
九列符中事亦稀市客慣曽賒賤藥家童驚見著新衣
君今獨得居山樂應笑多時未辦歸
　　送施肩吾東歸
知君本是烟霞客被薦因來城闕間世業偏臨七里瀨
仙遊多在四明山早聞詩句傳人徧新得科名到處閒
惆悵灞亭相送去雲中琪樹不同攀
<pb:KR4c0053_WYG_005-12a>
　　崑崙兒
崑崙家住海中州蠻客將來漢地遊言語解教秦吉了
波濤初過鬱林洲金環欲落曽穿耳螺髻長拳不裹頭
自愛肌膚黑如漆行時半脫木綿裘
　　贈李杭州
仙郎白首未歸朝應為蒼生領六條惠化州人盡清淨
髙情野鶴共逍遥竹間虚館無朝訟山畔青田長夏苗
終日政聲長獨坐開門唯望浙江潮
<pb:KR4c0053_WYG_005-12b>
　　送鄭尚書赴廣州
聖朝選將持符節内制宣時百辟聴海北蠻夷來舞蹈
嶺南封管送圖經白鷴飛遶迎官舫紅槿開當讌客亭
此處莫言多瘴癘天邊看取老人星
　　賀秘書王丞南郊攝將軍
正初天子親郊禮詔攝將軍領衛兵斜帶銀刀入黄道
先隨玉輅到青城壇邊不在千官位仗外唯聞再拜聲
共喜與君逢此日病中無計得隨行
<pb:KR4c0053_WYG_005-13a>
　　送令狐尚書赴東都留守
朝廷重寄在闗東共説從來選上公勲業新城大梁鎮
恩榮更守洛陽宫行香暫出天橋上巡禮常過禁殿中
每領羣臣拜章慶半開門仗日曈曈
　　拜豐陵
嵗朝園寢遣公卿學省班中亦攝行身逐陵官齊再拜
手提木鐸叩三聲寒更報㸃來山殿曉炬分行照栢城
却下龍門看漸逺金峯髙處日㣲明
<pb:KR4c0053_WYG_005-13b>
　　贈孔尚書
能將直道歴榮班事著元和實錄間三表自陳辭北闕
一家相送入南山買來侍女教人嫁賜得朝衣在篋閒
宅近青山髙静處時歸林下暫開闗
　　酬杭州白使君兼寄浙東元大夫
相印暫辭臨逺鎮掖垣出守復同時一行已作三年別
兩處空傳七字詩越地江山應共見秦天風月不相知
人間聚散真難料莫歎平生信所之
<pb:KR4c0053_WYG_005-14a>
　　寄蘇州白二十二使君
三朝出入紫微臣頭白金章未在身登第早年同座主
題詩今日異州人閶門柳色烟中逺茂苑鶯聲雨後新
此處吟詩向山寺知君忘却曲江春
　　送白賔客分司東都
赫赫聲名三十春髙情人獨出埃塵病辭省闥歸閒處
恩許宫曹作上賔詩裏難同相得伴酒邊多見自由身
老人也擬休官去便是君家池上人
<pb:KR4c0053_WYG_005-14b>
　　贈閻少保
辭榮戀闕未還鄉脩養年多氣力强半俸歸燒伏火藥
全家解説養生方特承恩詔新開㦸每見公卿不下牀
竹樹晴深寒院静長懸石磬在虚廊
　　贈别王侍御赴任陜州司馬
京城在處閒人少唯共君行並馬蹄更和詩篇名最出
時傾盃酒興常齊同趨闕下聴鐘漏獨向軍前聞皷鼙
今日春明門外別更無因得到街西
<pb:KR4c0053_WYG_005-15a>
　　田司空入朝
西來將相位兼雄不與諸君覲禮同早變山東知順命
新收濟上立殊功朝官叙謁趨門外恩使宣迎滿路中
閶闔曉來銅漏静身當受冊大明宫
　　送浙西周判官
由來自是烟霞客早已聞名詩酒間天闕因將賀表到
家鄉新著賜衣還常吟巻裏相酬句自話湖邊舊住山
呉越主人偏愛重多應不肯放君閒
<pb:KR4c0053_WYG_005-15b>
　　送呉鍊師歸王屋山
玉陽峯下學長生洞府仙鄉已有名獨戴熊鬚冠暫出
唯將鶴尾扇同行煉成雲母休炊㸑召得雷公當吏兵
却到瑶壇上頭宿應聞空裏步虚聲
　　送邵州林使君
詞客南行寵命新瀟湘郡入曲江津山幽自足探微處
俗朴應無争競人郭外相連排殿閣市中多半用金銀
知君不作家私計遷日還同到日貧
<pb:KR4c0053_WYG_005-16a>
　　寄王六侍御
漸覺近來筋力少難堪今日在風塵誰能借問功名事
祗自扶持老病身積得藥資將助道肯嫌家計不如人
洞庭已置新居宅歸去期君與作鄰
　　送稽亭山寺僧
師住稽亭髙處寺斜廊曲閣倚雲開山門十里松間入
泉澗三重洞裏來名岳尋遊今已徧家城禮謁便應迴
舊房到日閒吟後林下還登說法臺
<pb:KR4c0053_WYG_005-16b>
　　送汀州源使君
曽成趙北歸朝計因拜王門最好官為郡暫辭雙鳳闕
全家逺過九龍灘山鄉祗有輸蕉户水鎮應多養鴨欄
地僻尋常來客少刺桐花發共誰看
　　寄孫洛陽格
久持刑憲聲名逺好是中朝正直臣赤縣上來應足事
青山老去未離身常思從省連歸馬乍覺同班少舊人
遥愛南橋秋日晚兩邊楊柳映天津
<pb:KR4c0053_WYG_005-17a>
　　胡山人歸王屋因有贈
輾轉無成到白頭人間舉眼盡堪愁此生已是蹉跎去
每事終從鹵莽休雖作閒官少拘束難逢勝景可淹留
君歸與訪移家處若箇峯前最較幽
　　寄處士韓使君
南康太守負才豪五十如今未擁旄早得一人知姓字
常聞三事說功勞月明渡口漳江静雲散城頭贛石髙
郡政已成秋思逺閒吟應不問官曹
<pb:KR4c0053_WYG_005-17b>
　　送從弟濛赴饒州
京城南去鄱陽逺風月悠悠別思勞三領郡符新寄重
再登科第舊名髙去程江上多看堠迎吏船中亦帶刀
到日更行清静化春天應不見蓬蒿
　　羅道士
城裏無人得實年衣襟常帶臭黄烟樓中賒酒唯留藥
洞裏争棋不賭錢聞客語聲知貴賤持花歌詠似狂顛
尋常行處頻逢見世上多疑是謫仙
<pb:KR4c0053_WYG_005-18a>
　　寄陸渾趙明府
與君學省同官處常日相隨說道情新作陸渾山縣長
早知三禮甲科名郭中時有仙人住城内應多藥草生
公事稀疎來客少無妨著屐獨閒行
　　同蔣韋二少監贈李郎中
舊年同過水曹郎各罷魚符自楚鄉重著青衫承詔命
齊趨紫殿異班行別來同說經過事老去相傳補養方
憶得當時亦連步如今獨有讀書堂
<pb:KR4c0053_WYG_005-18b>
　　贈王侍御
心同野鶴與塵逺詩似氷壺見底清府縣同趨昨日事
升沉不改故人情上陽春晚蕭蕭雨洛水寒來夜夜聲
自歎獨為折腰吏可憐驄馬路旁行
　　送金少卿副使歸新羅
雲島茫茫天半微向東萬里一帆飛久為侍子承恩重
今佐使臣銜命歸過海便應將國信到鄉猶自著朝衣
從前此去人無數光彩如君定是希
<pb:KR4c0053_WYG_005-19a>
　　送李司空赴鎮襄陽
中外兼權社稷臣千官齊出拜行塵再調公鼎勲庸盛
三受兵符寵命新商路雪開旗斾逺楚堤梅發驛亭春
襄陽風景由來好重與江山作主人
　　送李僕射赴鎮鳳翔
由來勲業屬英雄兄弟連榮列位同先入賊城擒首惡
盡封官庫讓元公旗幢獨繼家聲外竹帛新添國史中
天子欲收秦隴地故教移鎮在扶風
<pb:KR4c0053_WYG_005-19b>
　　寄白二十二舍人
早知内詔過先輩蹭蹬江南百事疎湓浦城中為上佐
爐峯寺後著幽居偏依仙法多求藥長共僧遊不讀書
三省比來名望重肯容君去樂樵漁
　　哭丘長史
曽見先皇殿上臣丹砂久服不成真常騎馬在嘶空櫪
自作書留別故人詩句徧傳天下口朝衣偏送地中身
最悲昨日同遊處看却春風樹樹新
<pb:KR4c0053_WYG_005-20a>
　　早朝寄白舍人嚴郎中
鼓聲初動未聞雞羸馬街中踏凍泥燭暗有時衝石柱
雪深無處認沙堤常參班裏人猶少待漏房前月欲西
鳳闕星郎雖去逺閤門開日入還齊
　　送友人盧處士遊呉越
羨君東去見殘梅唯有王孫獨未回呉苑夕陽明古堞
越宫春草上髙臺波生逺水鴈初下風滿驛樓潮欲來
試問漁舟看雪浪㡬多江燕荇花開
<pb:KR4c0053_WYG_005-20b>
　　留别㣲之
干時久與本心違悟道深知前事非猶厭勞形辭郡印
那能趂伴著朝衣五千言裏教知足三百篇中勸式㣲
少室雲邊伊水畔比君較老合先歸
　　送從弟刪東歸
雲水東南兩月程貪歸慶節馬蹄輕春橋欲醉攀花別
野路閒吟觸雨行詩價已髙猶失意禮司曽賞㑹成名
舊山風月知應好莫過秋時不到京
<pb:KR4c0053_WYG_005-21a>
　　送李餘及第後歸蜀
十年人好誦詩章今日成名出舉塲歸去唯將新誌牒
後來爭取舊衣裳山橋曉上蕉花暗水店晴看芋草黄
鄉里親情相見日一時携酒賀髙堂
　　蘇州江岸留白樂天
銀泥裙映錦障泥畫舸停橈馬簇蹄清管曲終鸚鵡語
紅旗影動薄寒嘶漸消酒色朱顔淺欲話離情翠黛低
莫忘使君吟詠處女墳湖北武丘西
<pb:KR4c0053_WYG_005-21b>
　
　
　
　
　
　
　
　張司業集巻五
