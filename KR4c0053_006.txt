# -*- mode: mandoku-view -*-
#+TITLE: 張司業集
#+DATE: 2015-09-23 10:18:23
#+PROPERTY: LASTPB  <md:KR4c0053_SBCK_008-1a>
#+PROPERTY: JUAN 6



<pb:KR4c0053_WYG_006-1a>
欽定四庫全書
　張司業集巻六
　　　　　　　　　　　　　唐　張籍　撰
　五言絶句
　　和韋開州居山十二首
　　　宿雲亭
清淨當深處虛明向逺開巻簾無俗客應只見雲來
　　　梅溪
<pb:KR4c0053_WYG_006-1b>
自愛新梅好行尋一徑斜不教人掃石恐損落來花
　　　茶嶺
紫芽連白蘂初向嶺頭生自看家人摘尋常觸露行
　　　流杯渠
淥酒白螺杯隨流去復回似知人把處各向面前來
　　　盤石磴
壘石盤空逺層層勢不危不知行㡬匝得到上頭時
　　　桃塢
<pb:KR4c0053_WYG_006-2a>
春塢桃花發多將野客遊日西殊未散看望酒缸頭
　　　竹巖
獨入千竿裏緣巖踏石層笋頭齊欲出更不許人登
　　　琵琶臺
臺上綠蘿春閒登不待人每當休假日著屐戴紗巾
　　　葫蘆沼
曲沼春流滿新蒲映野鵞閒齋朝飯後拄杖遶行多
　　　隱月岫
<pb:KR4c0053_WYG_006-2b>
月出深峯裏清涼夏亦寒每嫌西落疾不得到明看
　　　綉衣石榻
出城無别味藥草兼魚果時有綉衣人同來石上坐
　　　上士泉缾
堦上一眼泉四邊青石甃唯有䕶淨僧添缾將盥潄
　　涇州塞
行到涇州塞唯聞羌戍鼙道邊雙古堠猶記向安西
　　野田
<pb:KR4c0053_WYG_006-3a>
漠漠野田草草中牛羊道古墓無子孫白楊不得老
　　岸花
可憐岸邊樹紅蕋發青條東風吹渡水衝著木蘭橈
　　送逺客
憔悴逺歸客殷勤欲别杯九星壇下路㡬日見重來
　　寄西峯僧
松暗水涓涓夜涼人未眠西峯月猶在遥憶草堂前
　　禪師
<pb:KR4c0053_WYG_006-3b>
獨在西峯頂年年閉石房定中無弟子人到為焚香
　　惜花
山中春已晚處處見花稀明日來應盡林間宿不歸
　　題暉師影堂
日早欲參禪竟無相識緣道塲今獨到惆悵影堂前
　　别于鵠
離燈及晨暉行人起復思出門兩相顧青山路逶迤
　　别韋蘇州
<pb:KR4c0053_WYG_006-4a>
百年愁裏過萬感醉中來惆悵城西别愁眉兩不開
　　從軍行
孤心眠夜雪滿眼是秋沙萬里猶防塞三年不見家
　
　
　
　
　
<pb:KR4c0053_WYG_006-4b>
　
　
　
　
　
　
　
　張司業集巻六
